---
contentType: poetry
---

# II. PAŘÍŽSKÉ OBRAZY

## Slepci

Je, duše, pozoruj, kterak jsou hnusní věru!

Jdou jako panáci; tak divně směšnou chůzí,

jak náměsíční jdou, jsou plni zvláštní hrůzy,

Bůh ví, kam zabodnou své zřítelnice v šeru?

Jich zrak, zkad uprchlo vše božské jikry plání,

jak v dálku patřil by, jen k nebi hledí tmavý,

a nikdy ke dlažbě jich nakloněné hlavy

se chýlit nevidíš pod tíží zadumání.

Tak černem bezedným kol po tmě chodí kalné

a bratři věčného jsou ticha. Město valné!

Co kol tvůj život vře, se zmítá, zpívá, šklebí,

Jsa zchvácen rozkoší až v hnus a v odpor ztráven,

jim roven vleku se, však víc než oni znaven,

řka: „Co jen hledají tam tito slepci v Nebi?“
