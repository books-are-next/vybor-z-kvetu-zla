---
contentType: poetry
---

<section>

## Duma

Buď moudrá, upokoj se, moje Bolesti.

Ty večer ždála jsi, hle, on se snáší již;

ve chmurné ovzduší se halí předměstí,

a jedněm nese mír a druhým bolů tíž.

Co smrtelníků dav se vrhá v neřesti,

pod důtky Rozkoše, krutého kata, slyš,

jdouc lítosti si květ rvát v hodů bezcestí,

ty pojď, mně ruku dej, my půjdem dále v tiš!

Dál od těch. Vybledlé viz Roky, jak se kloní

s pavlánu nebes k nám, šat zvetšelý je cloní;

z vod hlubin Výčitka se pozvedá a směje;

Pod mostu obloukem usíná Slunce mroucí,

jak dlouhý rubáš, slyš, ku Východu se pnoucí,

slyš, drahá Bolesti, slyš, sladká Noc blíž spěje.

</section>
