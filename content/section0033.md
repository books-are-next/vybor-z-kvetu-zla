---
contentType: poetry
---

<section>

## Spleen

Když nízká obloha jak víko rakve tíží

nám duši stísněnou, již dlouhý svírá bol,

když noci smutnější se temné ráno plíží,

an mlhou zastírá se obzor kol a kol;

Svět vlhký na žalář když kolem nás se mění,

kde Naděj‚ netopýr, ach! lítá těkavý,

jenž bije bázlivě svým křídlem o sklepení

a tluče plesnivý se o strop do hlavy;

Když jako velká mříž, jež žalář uzavírá,

déšť v dlouhých splývaje se ryhách rozkládá,

tlum němých pavouků své niti rozprostírá

a sítí šerednou nám mozek zapřádá:

Tu zvony rozhoupnou se rázem z nenadání

a k nebi vrhají svůj rozpoutaný vřesk

jak bludných duchů shluk a nemajících stání,

že stále zní jich ston a nepřestává stesk.

— A průvod bez hudby a bez bubnů jde tluku

mou duší pohřební; v něm v slzách Naděj lká...

A Úzkost, tyran můj, svou krutou zvednouc ruku,

v mou lebku zatkne žerď — s ní černý prapor vlá.

</section>
