---
contentType: poetry
---

<section>

## Večerní soumrak

Když přítel zlosyna, když Večer zavítá,

se plíže jako vlk a jako bandita,

tu nebe nad námi jak kopule se sklene,

a člověk ve zvíře se změní nezkrocené.

Buď vítán, Večere, buď vítán, pozdraven:

„Dnes pracoval jsem dost,“ když člověk unaven

si právem říci smí, když duše zkormoucená

si v tobě oddechne, jež krutým bolem stená,

v sen hlavu učenec když těžkou ukládá,

když dělník vysílen v své lůžko upadá.

Než duchů nečistých tu chvíli k nám se vrací

a vzduchem víří dav; k své každý spěchá práci,

tu v okno narazí, tu tkne se veřejí.

Když lampy v ulici se větrem zachvějí,

tu Prostituce hned své počne závody;

tak všemi mravenci se hrnou východy.

A jako nepřítel, když útok chystá městu,

i ona pokrytou a tajnou hledá cestu,

tím městem bahna dál a dál se rozprostírá

jak červ, jenž člověku až do masa se vžírá.

Pak zvuky budí se: tam parterre zahlučí,

tam syčí kuchyně, zde hudba zabručí,

a v restaurace, hra kam volá na zábavu,

se tlačí nevěstka i taškář v hustém davu.

I zloděj vstává teď, jenž nezná slitování

a nemá pokoje, se po své práci shání,

tu dvéře otvírá, tam páčí pokladnici,

by žil dnů několik, svou oblék’ milostnici.

V tu těžkou hodinu vstup do sebe, můj duchu

vstup do sebe a sluch svůj zavři tomu ruchu.

To chvíle, bolesti kdy nemoc přidává!

Tu hrdlo škrtí Noc, tu chorým nastává

jich hodinka, kdy dát se cestou mají k hrobu:

jich vzdechy naplní se špitál v onu dobu.

Kdo domů vrátí se, když sedět budou spolu

ti, kdo jej milují, u večerního stolu?

Však mnohý nepoznal té slasti, kterou kyne

nám krb ten domácí a, ani neživ, hyne.

</section>
