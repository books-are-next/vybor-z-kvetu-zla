---
contentType: poetry
---

<section>

## Harmonie večera

Viz, chvíle přichází, kdy na svém stonku květ

se každý zachvívá a kaditelnou dýše;

kdy vůně, hlaholy ve vzduchu krouží výše;

to valčík smutný jest a touhou nyvý let!

</section>

<section>

Květ každý vůní syt kol kaditelnou dýše;

jak srdce raněné, slyš, kdesi housle pět,

to valčík smutný jest a toužně nyvý let!

Jak oltář nebe ční v své krásné, smutné pýše.

</section>

<section>

Jak srdce raněné, slyš, housle kdesi pět,

jak srdce, jemuž děs je prázdna černá říše!

Jak o1tář nebe ční v své krásné, smutné pýše,

a slunce topí se v svou krev, jež stydne hned...

</section>

<section>

A srdce, jemuž děs je prázdna černá říše,

dnů zašlých zářících si sbírá každý sled!

Hle, slunce topí se v svou krev, jež stydne hned...

Tvá ve mně vzpomínka jak monstrance plá tiše.

</section>
