---
contentType: poetry
---

<section>

# IV. KVĚTY ZLA

## Cesta na Kytheru

Mé srdce jako pták těkalo každou chvílí

kol plachet, provazů, kam volno bylo zraku;

loď zatím plula dál pod nebem bez oblaků,

jak sluncem zářícím by letěl anděl zpilý.

</section>

<section>

Ký černý ostrov zde? — To Kythera! kdos praví,

to kdysi slavná zem, kde zpívalo se rádo,

to starých mládenců banalní Eldorado.

Blíž hleďte, chudý kraj a věru málo smavý.

</section>

<section>

— Ach, tajův ostrove a luzných srdce svátků!

Hle! staré Venuše se hrdý fantom snuje

nad tvými vodami, jak dech tam poletuje

a něhou opájí a láskou srdce v zmatku.

</section>

<section>

Myrt svěžích ostrove a květů v máji mladém,

ctěn pro vždy národy, kam v svaté hrůze spěly

vždy vzdechy srdcí všech a kam se obracely,

jak vonné kadidlo nad růžovým vlá sadem,

</section>

<section>

Kde znělo hrdliček od věků cukrování!

— Teď jsi, ó Kythero, jen pouhým skalním prahem,

nad kterým hýká sup! Na úbočí tvém nahém

kýs předmět podivný mou zřítelnici raní!

</section>

<section>

To nebyl starý chrám, pln stínův a pln křoví,

kde květů milenka, mladistvá spěla kněžka,

svůj rozhrnujíc šat, zkad vůně vlála těžká

a divný, tajný žár na každý větřík nový;

</section>

<section>

Však sotva naše loď až ku pobřeží sjela,

bílými plachtami kde ptáky vyplašila,

my zřeli, trojhranná to šibenice byla,

na mraků pozadí jak cypřiše se tměla.

</section>

<section>

A ptáků divý sbor se na svém pás’ tu lupu

a oběšenec rval, jenž k hnilobě byl zralý,

jak dláto zobák svůj ryl každý v jeho svaly,

do děr všech krvavých na hnijícím tom trupu.

</section>

<section>

A oči díry dvě, a z břicha proklaného

po stehnách splývala mu střeva vodopádem,

a jeho katani, v kvas lačným hnáni hladem,

až na kost zbavili jej zobci masa všeho

</section>

<section>

A dole žárliví čtvernožci stáli v ryku,

ti čumák tyčili, ti civěli kol lačně,

v jich středu obluda největší dlela mračně,

jak katan obklíčen svých davem pomocníků.

</section>

<section>

Kythery rozenče! Krásného nebe synu!

Tys trpěl urážky ty, mlčenlivý, tichý,

jak smírnou odvetu za děsné lásky hříchy,

jež tobě nepřály, bys v hrobním zdřimnul stínu,

</section>

<section>

Mé jsou tvé bolesti, ty oběšenče směšný!

jak zřím tvé údy vlát, má duše bolest cítí,

hnus vrhnutí se v ráz přes moje zuby řítí,

jak žluč a pradávných mých bolů příval spěšný

</section>

<section>

Před tebou, chuďase, před vzpomínkou tou drahou

vše spáry, sanice svých nepřátel jsem cítil,

kdy který havran se a šakal na mne řítil,

jichž, dráti srdce mé, jedinou bylo snahou.

</section>

<section>

Jak luzný kol byl vzduch, jak tiché bylo moře!

Však pro mne všecko děs a krev, jež radost plaší,

já, běda, srdce své jsem nes’ jak ve rubáši,

v ten symbol pochmurný se myšlenkami noře.

</section>

<section>

Neb na ostrově tvém, kde ráj vše býti mělo,

já viděl. Venuše! stál čekan s mojí tváří…

— Ach, Pane, sílu dej a odvahu mi v stáří,

bez hnusu dívat se na srdce své i tělo!

</section>
