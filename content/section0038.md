---
contentType: poetry
---

## Vodotrysk

Mdlé jsou tvé krásné oči, drahá!

Nač otvírat je? Sni jen dál,

svá ňadra nech tak polonahá,

jak rozkoše vír tebe jal.

Na dvoře fontan lká a kvílí,

dnem, nocí slyšíš jeho ples,

mé nadšení on sladce sílí,

kam uvrhla mne láska dnes.

Ve květů tisíce

proudy se rozlejí

a svitem měsíce

v barvách se zastkvějí

a letí šumíce

v slz hojných ručeji.

Tak rovněž duše tvá, když vzplála,

jak rozkoše blesk do ní sjel,

se divoce a směle vzpjala

až v blankyt, jenž se kouzlem stkvěl.

Teď rozlévá se mroucím stonem

v proud něhy, v němž div nezhynu,

jenž stéká tiše tajným sklonem

až v srdce mého hlubinu.

Ve květů tisíce

proudy se rozlejí

a svitem měsíce

v barvách se zastkvějí

a letí šumíce

v slz hojných ručeji.

Ó ty, jíž půvab nocí dýše,

jak sladko slouchat nakloněn

nad ňadra tvá, jež dmou se tiše,

fontanu věčný vzdech a sten!

Ó luno, proude s šumem hlasným

ó chvějící se stromy kol,

zrcadlem lásky mojí jasným

jest tajemný váš snivý bol!

Ve květů tisíce

proudy se rozlejí

a svitem měsíce

v barvách se zastkvějí

a letí šumíce

v slz hojných ručeji!
