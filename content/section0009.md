---
contentType: prose
---

## Člověk a moře

Vždy — člověk svobodný — mu budeš přítelem!

Tvým moře zrcadlem; tam vidíš duši svoji,

když vlny jeho jdou v svém nekonečném roji,

a propast hořkosti v tvém duchu jako v něm.

V klín tvého obrazu tě touha tvoje vrhá,

tvůj zrak i rámě tvé jej s láskou objímá;

vln jeho neskrotný když nářek zahřímá,

se tlukot utiší, jenž tvojím srdcem trhá.

Kdo zbadal, člověče, co duch tvůj na dně hostí?

Vy oba temní jste a stejně mlčelivi.

Kdo, moře, vypátral tvé nejskrytější divy?

Vy v stejné hlídáte je oba žárlivosti.

A přece nenávist, v níž není odpuštění

ni lítosti, a boj vás dělí od věků.

Má v lásce moře smrt, smrt milá člověku: —

ó věční sokové! ó bratři nesmíření!
