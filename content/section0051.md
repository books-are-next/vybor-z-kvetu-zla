---
contentType: prose
---

# V. ODBOJ

## Abel i Kain

### I.

Abelův rode, pij, spi, jez;

Bůh usmívá se vlídně na tě.

Kainův rode, mři a lez

a bídně zahyň v kalu, blátě!

Abelův rode, oběť tvá

je libost nosu Serafinů!

Kainův rode, muka zlá,

jež snášíš, kdy se schýlí k zhynu?

Abelův rode, stádům tvým

i dobytku jen kynou zdary;

Kainův rode, hladem zlým

se svíjíš, vyje pes jak starý.

Abelův rode, hřej svůj břich

rodného krbu ve zátiší;

Kainův rode, v zimách zlých,

šakale bídný, chvěj se v skrýši!

Abelův rode, množ se dál,

tak jak se množí zlato tvoje;

Kainův rode, srdce pal,

vše choutky ztlum a nepokoje.

Abelův rode, štěnice

tak lesní bují, ty jak rosteš!

Kainův rode, silnice

tvou bídu v plen a pospas nostež!

### II.

Abelův rode, mrchy tvé

kdys kouřící se zhnojí půdu!

Kainův rode, dílo zve

tě lepší, hodné tvojich údů;

Abelův rode, meč tvůj lup

se kyje stane jedním rázem!

Kainův rode, v nebe vstup

a boha pomsty svrhni na zem!
