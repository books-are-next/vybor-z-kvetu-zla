---
contentType: poetry
---

<section>

## Láska a lebka

(Podstavec staré lampy)

</section>

<section>

Jako na trůn Láska sedla

Lidstvu na hlavu,

sedíc tam se drze rouhá

pro svou zábavu.

</section>

<section>

Vyfukuje bubliny, ty

letí nahoru,

jak by měly doletěti

konec prostoru.

</section>

<section>

Krásné, světlé, lesklé, jemné

letí — za chvíli

puknou, útlá dušička se

vzduchem rozptýlí.

</section>

<section>

Slyšíš, lebka pokaždé jak

s povzdechem se ptá:

„Kdy pak přece omrzí tě

hra ta směšná, zlá?“

</section>

<section>

„Vždyť co ssaješ a co vzduchem

v prach se rozplyne,

jest můj mozek, krev má, maso,

krutý zlosyne!“

</section>
