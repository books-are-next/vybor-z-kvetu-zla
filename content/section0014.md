---
contentType: prose
---

## Hymna kráse

Jdeš z hlubin oblohy, či z propasti dna vzcházíš,

ó Kráso? V zraku tvém zřím ráj i pekla pal,

jím zločin ve zmatek se zásluhami házíš,

a proto bych tak rád tě k vínu přirovnal.

V tvém oku svítání i západu žhne rdění,

ty vůně šíříš kol jak večer bouřlivý,

tvé rty jsou amfora, polibky opojení,

jímž dítě hrdinou a rek jest bázlivý.

Jdeš z jícnů temnosti, či s hvězd k nám sestupuješ?

I Osud omámen jde za tebou jak pes,

na zdař bůh radosti, neštěstí rozhazuješ,

ty za nic neručíš a řídíš všeho směs.

Ty kráčíš po mrtvých, z nich žerty tropíš sobě,

a z tvojich klenotů je Hrůza nejkrasší,

a Vražda, z cetek tvých jsouc nejmilejší tobě,

na zpupném břiše tvém se v tanci povznáší.

Ó svíčko, jepice jak slepá k tobě pádí,

tvým ohněm vzplápolá řkouc: Požehnána buď!

a s tváří mroucího, jenž mohylu svou hladí,

milenec uklání se nad milenky hruď.

Co na tom, odkud jdeš, zda z pekla čili z ráje,

ó Kráso! příšero! v své hrůze přímo k nám,

tvé oko, úsměv tvůj, tvá noha Věčna taje

když otevrou mi jen, jež neznám a rád mám.

Ať Anděl, Siréna, Ďas, Bůh se v tobě sklání,

co na tom, tebou-li, tvým okem plným hvězd,

ó rhytme, paprsku, ó vůně, má jen paní! —

svět méně ohyzdným, čas méně trapným jest?
