---
contentType: prose
---

## Pád pyšného

To bylo v době té, kdy bohosloví kvésti

a v nové rozkládat se jalo ratolesti.

Tu doktor veliký, ba jeden z největších,

— on doved’ proniknout až na dno duší zlých,

on doved’ otevřít i srdce zatvrzelé,

on cesty nacházel, jež k nebi vedou, smělé

a dosud neznámé (on první po nich šel,

dřív snad jen duchové, co prosti hmotných těl)

— jak závrať chopí tě, když stoupáš výš a výše,

tak zvolal v ďábelské on rouhaje se pýše:

„Ó Jezu — Ježíšku, já jsem tě povznesl!

Bych proti tobě vstal, aj, jak bys poklesl!

Z té velké slávy, rci, co potom ještě zbude?

Ty sám? Ach, na posměch jen nedochůdče chudé!“

A hned v té chvíli mu se rozum zakalí,

to slunce zářící se rouškou zahalí.

Ta hlava věhlasná, — teď chaos v ní se hostí,

jež byla jako chrám, chrám plný nádhernosti

a plný pořádku a hojný na poklady...

Teď noc a mlčení se rozšířily všady

tak jako v sklepení, když klíč je zahozen.

Jak němá tvář on šel, šel městem, z města ven

a bloudil cestami jak předmět neživý,

jak veteš špinavá, jež tlí a práchniví;

on kráčel nevěda, zda zimou jde či letem,

a na zábavu byl a na posměch byl dětem.
