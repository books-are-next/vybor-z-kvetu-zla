---
contentType: poetry
---

<section>

## (Bez nadpisu)

Já nezapomněl jsem, sousedko, naší villy —

ten tichý domek náš, tak odlehlý a bílý,

ni starou Venuši a Pomonu, jež v chudý

háj sotva sádrové své ukrývala údy,

ni slunce, z večera jež plným proudem teklo

a okny, po kterých se jeho světlo smeklo,

jak oko veliké v zvědavém nebi stálo,

na naše večeře tak dlouhé zřít se zdálo,

na prostý pokrm náš své svity rozlévajíc

a v prostých záclonách jen plátěných se tajíc.

</section>
