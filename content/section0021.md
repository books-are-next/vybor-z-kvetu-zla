---
contentType: poetry
---

<section>

## Zpověď

Kdys jednou, rozkošná a sladká, zlehýnka

jste pod paží mne vedla,

(ach, v temnu duše mé ta drahá vzpomínka,

ta posud nevybledla).

A pozdě bylo již; jak peníz nově bit

v úplňku měsíc planul

a s nocí nádhernou, jak řeka, jeho svit

na spící Paříž kanul.

A kolem domů v tmách a průjezdních kol vrat

hon koček mih’ se plaše;

buď v skoku číhaly, buď drahý stín jak v chvat

stíhaly kroky naše.

Tu náhle z duše vám v rozkoše peřeji,

jak vykvetla v tom jasu,

vám, srdce struny jíž se v ples jen zachvějí

vždy v zvučném zníce hlasu;

Vám svěží, veselé, jež jste jak fanfara

do zářícího jitra,

zvuk z ňader vyrval se, zvuk jak hlas barbara,

zvuk chvějící se z nitra.

Jak děcko nečisté a chorobné on byl,

jež hanbou matce, otci,

a které před světem jich falešný stud skryl

do sklepa tajně v noci.

Anděle ubohý, ten váš mi zpíval hlas:

„Vše viklá se zde vždycky,

ať jak chce líčí se, vždy objeví se zas

zlý egoismus lidský;

A krušný úkol je, zde krásnou ženou být,

a banalní to snaha

jest chladné baletky, jež neví, co jest cit,

jak stroj se směje nahá;

A stavět na srdcích jest hloupostí a hrou,

Čas lásku s krásou zvrátí,

až Zapomnění spár vše hodí v krosnu svou

a Věčnosti to vrátí!“ —

Já často vzpomněl si na tuto luny zář,

to ticho, něhu — v tuše,

na toto vyznání šeptané tváří v tvář

do zpovědnice duše.

</section>
