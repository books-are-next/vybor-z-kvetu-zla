---
contentType: prose
---

## Moesta et errabunda

Tvé srdce, Agato, rci, někdy letí v stesku,

z těch města nečistého černých, kalných vln

tam, jiné v panenském kde leží moře lesku,

ten velký oceán, jenž světla, modra pln?

Tvé srdce, Agato, rci, někdy vzletí v stesku?

To moře, velké moře, kojí lidský žal!

Ký démon písni té, jež drsným hlasem zvučí,

že ukolébá nás, ký démon moc tu dal,

když bouře varhany se v průvod rozehlučí?

To moře, velké moře, kojí lidský žal!

Mne odvez, vagone, mne odnes, lodi, hbitě!

Pryč odtud! z našich slz je bláto ulic těch!

— Je pravda, Agato, když srdce zabolí tě,

že díš: Pryč z hrůzy té, pryč z bídy, z bolů všech

mne odvez, vagone, mne odnes, lodi, hbitě?

Ta libých vůní vlast — ó jak je daleká,

kde v jasném azuru se láska, radost zhlíží,

kde vše, co milujem, je hodno člověka,

kde v rozkoš čistotnou se naše srdce hříží!

Ta libých vůní vlast — ó jak je daleká!

Než ráji zelený, kde láska s mládím pučí,

ty písně, polibky, ty kytice, ten ples,

ten houslí jasný ton, jenž přes pahorky zvučí,

ty vína přípitky, ty večery, ten les...

Než ráji zelený, kde láska s mládím pučí,

Těch malých rozkoší ty ráji nevinný,

náš nářek tesklivý tě marně zase vzývá,

tam dál než k Indii a dál než do Číny!

A hlas tvůj stříbrný, ten již se neozývá,

těch malých rozkoší ty ráji nevinný!
