---
contentType: poetry
---

## Fantastická rytina

Ta divná příšera nic nemá na svém těle,

jen jakýs diadem ční na kostlivém čele

jak čapka bláznova a hrozný na pohled.

Ni ostruha, ni bič — kůň přece pádí v před;

i kůň jest příšera, jak Zjevení nám píše;

jak epileptik on své nozdry dme, an dýše.

Tak jízda bez cíle a jako bezděčná

je v prostor nese dál a do nekonečna

i přes lid neznámý — kůň v prach jej zašlapává,

an jezdec mečem svým, jenž plane, nad ním mává.

On jede jako král, jenž přehlíží svou zem,

tím velkým bez hranic a chladným hřbitovem,

kde leží ve světle, jež slunce hasnouc lije,

ves národ antické i nové historie.
