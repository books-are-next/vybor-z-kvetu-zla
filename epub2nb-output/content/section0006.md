---
contentType: prose
---

# I. SPLEEN A IDEAL

## Vzhůru

Nad hory nad doly, nad vody, nad bory,

nad řeky, jezera, nad moře hladinu,

nad mraky, nad slunce, v étheru končinu,

nad sféry hvězdnaté, prostorem v prostory

Se neseš, duchu můj! vždy dál, vždy výš a výš!

Jak plavec mistrný, když opíjí ho vlna

(ó! rozkoš nad slovo a mužné síly plná!),

rád brázdíš hlubokou tu nekonečna říš.

Výš zemských výparů, dech nákazy kde vane,

se vzhůru povznášej, v tom zdroji noř se, myj,

kde vzduch je nejčistší, ten božský nápoj pij,

ten oheň křištálný, jenž v jasných sférách plane!

A vzhůru nad nudu a kruté bolesti,

jež k zemi mlhavé vždy táhnou duši lidskou,

jak šťasten, křídel svých kdo silou elastickou

v ta pole zářivá se může povznésti!

Kdo můž svou myšlenkou se volně dáti v lety,

jak ranní oblohou se skřivan nese výše,

a vznesen nad život kdo porozumí, slyše

i němou mluvit věc i hovořiti květy.
