---
contentType: poetry
---

<section>

## Kočky

Jsou kočky pýcha domu; v milosti je mají

i vážný učenec i ti, kdo v lásce planou,

jsou měkké, úlisné i zimomřivé; stranou

že rády sedají, též jim se podobají.

Je rozkoš vábívá, jsou rády vědě družky,

a ticho, hrůza tmy jim milé chvílemi;

je za své zvolilo by posly Podzemí,

než neochotné jsou a nepoddajné služky.

A v ušlechtilé póse v snění kdy se hříží,

jsou sfingám podobny, jež leží v pustinách,

an těžký, zdá se, sen a bez konce je tíží.

Jich plodný bývá bok pln jisker magických,

a jako jemný písek, jako zlatý prach

z jich srší zřítelnic blesk ohňů mystických.

</section>
