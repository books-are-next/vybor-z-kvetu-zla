---
contentType: poetry
---

## O půlnoci

Hodiny, když v půlnoc jdou,

ptávají se s ironií,

jaký den byl, ten, jenž míjí;

skládat účty — tak nás zvou:

— Dobře vědouc, co jsme měli,

(pátek, třináct, černý den!)

přec jsme žili, pověz jen,

jako kacíř zatvrzelý.

Kristu, jenž nám Bůh a pán,

my jsme rouhali se krutě.

Jako parasita chutě,

k stolu Kroesa když je zván,

k vůli Ďáblu, jeho králi,

chtíce vzbudit jeho smích,

chválili jsme, co je hřích,

tomu, co je ctnost, se smáli.

Pohoršili (sluha — kat!)

bližního, jenž v bolu vzlýká.

Hlouposti však s čelem býka

v úctě políbili šat;

kořící se blbé Hmotě

ve prachu nás bylo zřít,

vítající bledý svit,

jenž se míhá na Hnilotě.

Jindy — hrdé lyry kněz,

hymnou zpitý, která zpívá

chválu věcí, v nichžto skrývá

zármutek se nebo děs,

beze žízně dnes jsme pili,

jedli to, nač nebyl hlad!...

— Rychle sfoukněm lampu, ať

noční tmy se na nás schýlí!
