---
contentType: poetry
---

<section>

## Spleen

Mám více vzpomínek, než tisíc žil bych let.

Neb starý sekretář — ó! že bys nespočet’,

co veršů, psaníček, co aktů, not a písní,

co vlasů v papírkách v těch přihrádkách se tísní!

víc nemá tajemství než smutná hlava má.

Toť pyramida jest, toť krypta ohromná,

a v šachtě obecné víc mrtvol nepráchniví.

Jsem hřbitov zapadlý; jej měsíc nenavštíví;

jak v duši výčitky, se červi sbírají,

V mé mrtvé nejdražší se nejhloub vžírají.

Jsem starý budoir, kde růže pohozeny

a šaty dávných mod kde kolem rozloženy,

kde vůni flaconu, jenž leží otevřen,

ssá pastel unylý a bledý Boucher jen.

Kol nás dnů kulhavých se líně vleče řada,

sníh hustých ve vločkách an těžce k zemi padá,

a Nuda, lhostejnost když nám ji porodí,

tak roste, s věčností že délkou závodí.

Teď, hmoto živoucí, co jsi, než balvan žuly!

K ní Hrůza vine se a Tesknost k ní se tulí —

kdes v lůně Sahary, kde těžkým spánkem spí.

Toť starožitná sfinx; kdo o ní ještě ví?

Svět na ni zapomněl; jen když se slunce kloní,

se budí nevrle a temnou písní zvoní.

</section>
