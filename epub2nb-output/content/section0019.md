---
contentType: poetry
---

<section>

## Ona celá

V mé jizbě tuhle démon z rána

mne přišel navštívit a chtěl,

by duše moje v léčku štvána

se chytla, proto ke mně děl:

</section>

<section>

„Rád věděl bych, z všech věcí, které

tvé dívky tkají lesk a čár,

ať růžové jsou nebo šeré,

z nichž složen luzný těla tvar,

</section>

<section>

Co nejsladší jest?“ — Duše moje,

co ty jsi řekla Démonu?

„Vše na ni blaha, lásky zdroje,

a nic nemůž být v úhonu.

</section>

<section>

Mne všecko na ní vábí, láká,

já nevím, co mne svádí as,

v ní těcha Noci, jež se smráká,

v ní Zory údiv jest i jas.

</section>

<section>

A souzvuk zvláštní, ryzí vládne

tím ladným těla půvabem,

že nelze analysi chladné

jej četným stihnout akkordem.

</section>

<section>

Ó přechode mých smyslů tajný,

jež slity v jeden smysl jsou!

Jeť vůní její hovor bájný,

a dech jest hudbou tajemnou!“

</section>
