---
contentType: poetry
---

<section>

## Na Tassa ve vězení

(Obraz Eugena Delacroix)

Zde básník v žaláři, zdrán, chorý v bídě své

svou nohou rukopis ve hněvu deptá, rve,

a měří pohledem, jejž rozněcuje děs,

ty schody závratné, duch jeho po nichž kles’.

A opojivý smích, jímž plný žalář jest,

v taj rozum láká mu, chce v šílenství jej svést;

tu číhá Pochybnost, zde směšný bydlí Strach,

jenž děsný, beztvárný již dlaní po něm sáh’.

Ten genij zavřený v té jizbě plné muk,

ty masky, strašidla a křiky, jejichž pluk

řve, smečka zběsilá, za jeho uchem kolem,

Ten snílek vzbuzený příbytku svého bolem,

toť, Duše, symbol tvůj, jež v temných žiješ snech

a kterou Skutečnost ve čtyřech rdousí zdech!

</section>
