---
contentType: poetry
---

<section>

## Hodiny

Hle Hodiny, to božství děsné, nepohnuté,

prst k hrozbě pozvedá a Pamatuj! nám dí,

jak mrštné šípy v terč se zabodavše chví,

tak záhy naplní tvé srdce boly kruté.

</section>

<section>

Tu prchne pod obzor hned Rozkoš mlhavá

jak sylfa s jeviště, jež v kulisách se ztratí,

a každá Minuta věz! zásobu ti zkrátí

těch slastí, na život jež osud vydává.

</section>

<section>

Třitisícšestsetkrát — Ó pomni! poučí tě

svým šeptem hodina. — Dí Teď: Ta tam — jsem již,

Já kapku vyssála tvé krve, necítíš? —

tak bzučíc Sekunda se každá mihne hbitě.

</section>

<section>

Remember! Esto memor! Lépe hospodař!

(Mé hrdlo kovové, to všemi řečmi zpívá)

Neb každá Minuta jest žíla, v které skrývá

se zlato, pilně těž, ni jedné nepromař!

</section>

<section>

Ó pamatuj! neb Čas, to hráč je nedočkavý,

jenž, to je světa běh, vždy vyhrá, stůj co stůj.

Den sklání se, a noc se zvedá — pamatuj!

Již písek dobíhá, hrob lačný je a žravý.

</section>

<section>

Zde hodina, kdy Ctnost, tvá choti přespanilá

a ještě panenská, kdy božská Náhoda,

kdy samo Pokání (poslední hospoda!),

kdy řekne vše: „Teď, bloude, pozdě! Smrt jen zbyla!“

</section>
