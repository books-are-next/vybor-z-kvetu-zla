---
contentType: poetry
---

<section>

## Upír

Ty, jež jak ostrý zabiják

jsi v lkající mé srdce vjela,

a silná jako duchů mrak,

bláznivá, vyfintěná celá,

Bys lože, říš si stvořila

z mé duše, pokořené v prach,

ty, k níž jsem spoután, zlotřilá,

jak k řetězu je svému vrah,

Jak hráč je ke hře v urputnosti,

jak opilec k své láhvici,

jak mrcha k červů tisíci,

buď kleta, kleta do věčnosti!

Já poprosil jsem ostrý meč,

by pomoh’ mi k mé volnosti,

a zrádný jed, by jeho léč

šla na pomoc mé podlosti.

Však běda, meč mi děl i jed,

jich zhrdání mnou posud chví:

„Ty nejsi hoden, kdo by ved’

tě z prokletého otroctví!

Ty blbče, bychom pospolu

ti pracně volnost vrátily,

tvé polibky by vzbudily

upíra tvého mrtvolu!

</section>
