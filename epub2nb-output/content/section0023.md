---
contentType: poetry
---

<section>

## Vyzvání na cestu

Má sestro, má duše,

sni ve sladké tuše,

tam kdesi žít spolu a sobě!

Vždy rádi se míti

dle chuti a mříti

v tom kraji, roven jenž tobě!

Slunce, v mraků tříšti

jež se v dešti blyští,

pro duši moji půvab mají

mysticky ladný,

jak tvůj zrak zrádný,

jenž v slzách se třpytí a tají.

Tam vše je klid a krása, řád

a přepych, rozkoš napořád.

Tam nábytek, časem

jen otřen, plá jásem,

by ozdobou byl v světnici naší,

a v nejdražším kvítí

tam vůně se nítí

a v ambry dech plachý se snáší,

tam stropy, pastva oka,

zrcadla přehluboká,

nám Východu přepych se vděčí,

vše mluvilo by bájně,

do našich duší tajně,

tou rodnou a líbeznou řečí.

Tam vše je klid a krása, řád

a přepych, rozkoš napořád.

Na kanálech státi

viz lodi a spáti,

jich rozmar jak dobrodružný!

Tvá nejmenší přání

chce zkojit i ždání

jich z konců světa sbor služný.

— Hleď, slunce v svém sklonu,

v tříšť zářivých tonů

jak město i průplavy jímá,

jak do kola plá to

ve hyacint, zlato,

svět v teplém světle jak dřímá.

Tam vše je klid a krása, řád

a přepych, rozkoš napořád.

</section>
