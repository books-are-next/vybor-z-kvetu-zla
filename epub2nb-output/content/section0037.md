---
contentType: poetry
---

## Neznaboh

Jak orel s nebe spad’ v své Anděl zuřivosti,

chyt’ plnou za vlasy jej rukou řka: „Aj, slyš!“ —

A neznabohem třás’: „Já chci, měj na tom dosti!

Tvůj dobrý anděl jsem; co zákon tvůj, ať zvíš!“

„Neb bratra milovat ty budeš bez reptání,

ať žebrák nebo vrah, ať blb, ať blázen jest,

plášť prostřít lásky své ať můžeš k uvítání,

až Ježíš, mimo jda, svůj bude slavit vjezd.“

„Toť zákon lásky jest: v tvém srdci ať se vzmnoží,

než zcela vystydne, žár její k slávě boží!

To rozkoš nejvyšší — ta věčnost uvidí!“

A Anděl v lásce té, jež věru! tresce mukou,

když miluje, jím třás’ svou velkou obří rukou.

A zatracenec? On — on vždy jen „Nechci!“ — dí.
