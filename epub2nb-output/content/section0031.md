---
contentType: poetry
---

## Puklý zvon

Jak sladko, trpko též! — noc zimní, mrazivá,

ty slyšíš od krbu, kde v kouř se plamen ztrácí,

když temnem nočním sbor se zvonů rozzpívá,

jak dávná z daleka se upomínka vrací.

Ten zvon buď pozdraven, jejž nezlomila léta,

hlas jemuž vesele a do daleka zní,

když z hrdla silného svůj zbožný pokřik metá

jak starý válečník, jenž ve svém stanu bdí!

V mé duši trhlina: když v smutku zpívat mám,

bych písní život vdech’ těm chladným nočním tmám,

tu slábne v hrdle hlas a láme se i drtí.

Jak chrapot poslední a pracující k smrti;

tak voják umírá, jejž druzi zapomněli;

mře mezi mrtvými a hyne osamělý!
