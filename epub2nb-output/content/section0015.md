---
contentType: poetry
---

<section>

## Mrcha

Zda, drahá, vzpomínáš, co viděli jsme dnes

ve sladkém svitu rána?

V záhybu silnice ležela mrcha kdes,

kde štěrkem cesta stlána.

</section>

<section>

Své nohy do výše jak žena opilá,

jed potící a žhoucí

cynicky lhostejně své břicho odkryla,

výpary kolem stroucí.

</section>

<section>

A slunce sálalo na tuto zdechlinu,

jak péci by ji chtělo

a stokrát přírodě v tu vrátit vteřinu,

co dříve v celku dlelo.

</section>

<section>

A slunce hledělo nádhernou na mrchu,

jež jako květ se stkvěla

a silně páchnula na trávy povrchu,

div že jsi neomdlela.

</section>

<section>

A vířících much pln byl hnijící již bok,

z kad vylézala chasa

červů se líhnoucích, hustých jak černý mok

přes živé hadry masa.

</section>

<section>

To všecko stoupalo jak vlna v tvarů stech,

a tryskalo a vřelo,

že řek’ bys, ožilo, kýs nadchnul je zas dech,

a rostlo toto tělo.

</section>

<section>

A hudbou podivnou ten svět se zachvíval,

jak vlna, vítr lítá,

jak zrní, v rhytmickém jímž spádu blíž i v dál

v řešetě mlatec zmítá.

</section>

<section>

A tvary mizely a nebyly než sen,

jen pouhá skizza stinná,

na plátně umělec již zapomněl, již jen

si matně připomíná.

</section>

<section>

Za skalou neklidně se krčil lítý pes,

nás měřil hněvným okem,

na chvíli čekaje, kdy na mrchu by kles’,

na hnát, jejž pustil, skokem.

</section>

<section>

A této hnilobě zde ve výparech zlých

se budeš rovnat zcela,

ty slunce, anděle, ty hvězdo nocí mých,

ty moje vášni vřelá!

</section>

<section>

Ty, vděků královno, tak budeš zapáchat

po sledním pomazání,

až k hnití v hřbitovních trav uloží tě chlad,

v změť kostí, moje paní!

</section>

<section>

Však potom, kráso má! rci klidně v červů svár,

již polibky tě zkruší,

že božskou podstatu i mrtvé lásky tvar

v své zachoval jsem duši!

</section>
