---
contentType: poetry
---

## Podzimní

### I.

Ach, za chvíli! a padnou na nás stíny chladné,

let našich kraťoučkých buď s bohem výsluní!

Slyš, smutečný ten zvuk, když dříví k zemi padne,

tím dvorem dlážděným jak temně zaduní!

A zima veškerá pak vstoupí do mne: těžká

a tvrdá práce, zášť i hrůza, hnus a děs.

Jak slunce, v polárním když smutném pekle mešká,

mé srdce nebude, než rudý ledu tes.

A každý dřeva kus, jak zazní, děsí duši,

jak šafot k popravě tam dole měl by stát.

Jsem věži podoben, v niž tvrdý beran buší

ráz na ráz nezmorně, až nachýlí se v pád.

Mně zdá se, na pospěch že někdo rakev sbíjí,

když duši uspává ten jednotvárný zvuk...

Čí rakev? — Podzim tu a léto — léto míjí:

jak signal k odchodu zní tajemný ten zvuk.

### II.

Tvých očí sivý svit byl jindy plný vnady,

má sladká lásko! dnes vše hořkost vydává,

i láska tvá i krb mne nechá bez náhrady,

neb toužím po slunci, jak z moře povstává.

A přece miluj mne, mé srdce, buď jak matka,

ať špatný jsem a zlý, ať jsem i nevděčen!

Ať sestra, milenka, buď ty ta rozkoš krátká,

den jasný v podletí a západ bez mračen!

Ach na krátko! Hrob čeká lačný, nedočkavý!

Nech sklonit čelo mé a na tvém klíně skrýt,

ať vítám ve stesku, že odchází den žhavý,

ten měkký, žlutavý, jak podzim dává, svit.
