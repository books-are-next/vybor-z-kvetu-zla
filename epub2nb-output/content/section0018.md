---
contentType: poetry
---

<section>

## Semper eadem

„Zkad divný smutek váš vždy přichází, jste děla,

jak moře valící se nahým ke skalám?“

— Když srdcí našich žeň jest dokonána zcela,

zlem život, je toť taj, jenž každému je znám.

Ta bolest prostá jest, bez hádanky a jasná,

tak jako je váš smích, jenž vybuchne všem rád.

Nechť sladce zní váš hlas, ó všetečko vy krásná,

ó mlčte, prosím vás, a přestaňte se ptát!

Vy mlčte, nevinná, jež pro všecko se vznítí

s rty děcka smavými! Víc ještě nežli Žití

Smrt svazky jemnými zde často drží nás.

Ó přejte, srdce mé ať sladkou lží se zpije

a jako v krásný sen se v oči vaše skryje

a dlouho zdřímne si ve stínu vašich řas!

</section>
