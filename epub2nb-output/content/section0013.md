---
contentType: poetry
---

<section>

## Ideal

To nikdy nebudou ty krásky pro vignetty,

ty děti zkažené mrzkého století,

ty nožky pro trepky, prsty pro castagnetty,

jež srdce, jak je mé, by mohly zkájeti.

</section>

<section>

Ať básník chlorosy, Gavarni nechá sobě

všech krásek z nemocnic svůj zástup štěbetavý,

já najít nemohu v těch bledých růží zdobě

květ, jak můj ideal jest červený a žhavý.

</section>

<section>

Co srdce moje ždá, je propast hlubých stínů,

to, lady Macbeth, ty’s, silná až ke zločinu,

sen Aischyla, jenž vzrost’, kde jižní vichr vane;

</section>

<section>

Neb Angelova dci, ty Noci nádherná,

jež v póse bizarrní, v své kráse nesměrná

střeš ústům Titanův své vděky vytesané!

</section>
