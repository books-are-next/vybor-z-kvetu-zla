<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
















  /*<![CDATA[*/

  p    {text-indent: 0px; margin: 0px 0px 0px 30px; text-align: justify;}
  h1.sgc-1 {text-indent: 0px; margin: 0px 0px 00px 30px; text-align: center;}  
  h2.sgc-2 {text-indent: 0px; margin: 20px 0px 15px 30px; text-align: left;}
  h3.sgc-3 {text-indent: 0px; margin: 20px 0px 15px 30px; text-align: left;}
  /*]]>*/
  </style>
</head>

<body>
  <h2 class="sgc-2" id="heading_id_2">Cesta</h2>

  <h3 class="sgc-3" id="heading_id_3">I.</h3>

  <p>Ten svět jak velký zdá se, bez konce a hrází,</p>

  <p>když těká obrazy a mapou, dítěti</p>

  <p>neb ve svitu, jejž lampa na knihu nám hází!</p>

  <p>Však v očích vzpomínky, jak malým zdá se ti! —</p>

  <p>&nbsp;</p>

  <p>Nuž jeďme! Mozek náš jest žhoucím ohněm plný,</p>

  <p>v dál srdce tužbami a záštím pudí nás;</p>

  <p>co v nás je bez hranic, to spějem v rythmu vlny</p>

  <p>v klid mořem skolébat, jež meze má i hráz.</p>

  <p>&nbsp;</p>

  <p>Ten z vlasti odchází, kde hanba na trůn sedá,</p>

  <p>ten z domova, ten s očí ženy utíká,</p>

  <p>v nichž jako astrolog své tona hvězdy hledá,</p>

  <p>a vůní záhubné své Kirky uniká.</p>

  <p>&nbsp;</p>

  <p>V tvář němou proměněn by nebyl těmi čáry,</p>

  <p>se nebem, prostorem, se světlem opojí;</p>

  <p>ať jen ho pálí mráz, ať praží slunce žáry,</p>

  <p>jen starých polibků když stopy zahojí!</p>

  <p>&nbsp;</p>

  <p>Však pravý poutník ten, kdo s lehkým srdcem vstává,</p>

  <p>jen aby šel, jak balon, když se dává v let;</p>

  <p>kdo svému osudu se chutě odevzdává</p>

  <p>a proč, sám nevěda, si stále říká: V před!</p>

  <p>&nbsp;</p>

  <p>Své touhy v proměnách kdo oblakům se rovná,</p>

  <p>jak voják o bitvě kdo o rózkoši sní,</p>

  <p>jež velká, měnivá, jež nová, nevýslovná,</p>

  <p>že jména lidský duch se nikdy nedozví!</p>

  <h3 class="sgc-3" id="heading_id_11">II.</h3>

  <p>Jak koule, jako vlk, jenž točí se a krouží,</p>

  <p>tak běda! jsme i my; nás budí ze spaní,</p>

  <p>nás žene Zvědavost a dnem i nocí souží</p>

  <p>jak Anděl, jehož bič dál slunce pohání.</p>

  <p>&nbsp;</p>

  <p>To divný osud náš, že cíl nám prchá stále</p>

  <p>a nikdy nestoje, že všude může být:</p>

  <p>že člověk utíká jak blázen dál a dále</p>

  <p>a pořád v naději, že někde najde klid!</p>

  <p>&nbsp;</p>

  <p>Náš duch, toť koráb jest, jenž Ikarie hledá:</p>

  <p>„hle tam!“ zní s můstku hlas, „hle tam!“ zní z koše jiný,</p>

  <p>„aj láska, sláva tam!“ se vzteklý pokřik zvedá,</p>

  <p>„hle tam i štěstí, viz!“ — To, ďábla! úskaliny!</p>

  <p>&nbsp;</p>

  <p>A každý ostrůvek, jejž lodní stráže hlásí,</p>

  <p>to Eldorado jest, jež Osud slíbil nám;</p>

  <p>hned na něm Obraznost své hody pořádá si,</p>

  <p>a když se rozední, co najde? Skála tam!</p>

  <p>&nbsp;</p>

  <p>Ten bídný milenec, jenž po přeludech slídí!</p>

  <p>Jej spoutej v okovy, jej dolů v moře shoď!</p>

  <p>Toť lodník opilý, jenž Ameriky vidí,</p>

  <p>jichž fatamorgana ti v propast vede loď!</p>

  <p>&nbsp;</p>

  <p>Tak tulák šedivý, jenž blátem ulic bloudí,</p>

  <p>vždy větří po ráji a všude uvítá</p>

  <p>svou Capuu, jež zve i láká ho a loudí,</p>

  <p>kde v krčmě špinavé se okno zakmitá.</p>

  <h3 class="sgc-3" id="heading_id_5">III.</h3>

  <p>Ó! vzácní poutníci, jak divné upomínky</p>

  <p>lze čísti v očích vám, jak moře hlubokých!</p>

  <p>Nuž plné památek nám otvírejte skřínky,</p>

  <p>neb z hvězd a z étheru jsou tkané stkvosty v nich!</p>

  <p>&nbsp;</p>

  <p>Z nud našich vězení nás chvíli osvoboďte,</p>

  <p>vždyť cesta bez páry a plachet nejkratší!</p>

  <p>V nás duše napjata jak plátno, na ni hoďte</p>

  <p>svůj obraz, za rámec mu obzor nestačí!</p>

  <p>&nbsp;</p>

  <p>Nuž, co jste viděli?</p>

  <h3 class="sgc-3" id="heading_id_6">IV.</h3>

  <p>„My hvězdy, vlny také,</p>

  <p>my písek viděli, jak všudy v poušti zříš,</p>

  <p>a překvapení ač jsme našli všelijaké,</p>

  <p>my též se nudili, tak jako doma již.</p>

  <p>&nbsp;</p>

  <p>A slunce, na lazur když moře světlo lilo,</p>

  <p>měst stkvělých na obraz když slední padal svit,</p>

  <p>jen touhy nepokoj nám v srdci rozpálilo</p>

  <p>se vznésti k nebi výš, v tůň světla ponořit.</p>

  <p>&nbsp;</p>

  <p>Vy města bohatá! vy kraje sebe krasší!</p>

  <p>Ten půvab tajemný z vás nikdy nevyšel,</p>

  <p>jak z těch, jež náhoda si maně z mračen snáší.</p>

  <p>Ach! k naší touze vždy se pojil stesk a žel!</p>

  <p>&nbsp;</p>

  <p>— Jest Touha starý strom: vždy rozkoš jeho kůru</p>

  <p>i jeho sílí kmen, že roste v splnění.</p>

  <p>Než kmen co mohutní, i větve pnou se vzhůru</p>

  <p>a výše po slunci se vztáhnou v nadšení!</p>

  <p>&nbsp;</p>

  <p>Což v nebe vzrostete, vy stromy dlouhožitné</p>

  <p>jak cypřiše? — A přec, zde črtů směsice,</p>

  <p>jež hodí pro vaše se album nenasytné!</p>

  <p>Vždyť vám, co z daleka, se líbí nejvíce.</p>

  <p>&nbsp;</p>

  <p>My modly zahlédli, jež vzaly nosec slonu,</p>

  <p>trůn stkvostný, drahokam byl na něm každý díl,</p>

  <p>a palác nádherný, jak ze svých millionů</p>

  <p>zde Kroesus bankéřů by nikdy nezřídil;</p>

  <p>&nbsp;</p>

  <p>Tak pestré oděvy, zrak hledícím že přešel,</p>

  <p>a s nehtem barveným i zubem ženštiny</p>

  <p>i kejklíře, jimž had se na krk s láskou věšel.“</p>

  <h3 class="sgc-3" id="heading_id_7">V.</h3>

  <p>Ach, víc! ach, ještě víc!</p>

  <h3 class="sgc-3" id="heading_id_8">VI.</h3>

  <p>„Co víc? Ó dětiny!</p>

  <p>&nbsp;</p>

  <p>Ach věru! hlavní věc jsme bez hledání našli;</p>

  <p>ten žebřík Osudu, když na všech na stupních</p>

  <p>jsme proběhli, zda víš, co všecky stejně krášlí?</p>

  <p>Ó nudný obraz! ten, jenž neumírá — hřích!</p>

  <p>&nbsp;</p>

  <p>Tu žena, otrok zlý, vždy hrdě domýšlivá:</p>

  <p>jen sebe, bez hnusu a smíchu, zbožňuje;</p>

  <p>muž, vilný násilník, žráč, šelma vždycky chtivá,</p>

  <p>své služky sluha, tok, jenž stokou propluje.</p>

  <p>&nbsp;</p>

  <p>Kat, který katem rád, když mučenníka týrá,</p>

  <p>hod slavnostní a kvas, kde výpar krve čpí,</p>

  <p>jed moci, sultánu jenž v kostech sílu sžírá,</p>

  <p>lid, který na ruce, jež bije, s láskou lpí.</p>

  <p>&nbsp;</p>

  <p>Tu různá náboženství, jako u nás stálý</p>

  <p>v nich v nebe kvap a chvat, a svatým sluje ten,</p>

  <p>jak v měkkých poduškách se rozmařilec válí,</p>

  <p>kdo v žíních, ve hřebech svou rozkoš hledá jen.</p>

  <p>&nbsp;</p>

  <p>A lidstvo žvanivé, jež vlohy jeho zpily,</p>

  <p>a dnes tak bláznivé, jak vždycky znal je svět,</p>

  <p>tak křičí na Boha v poslední hrozné chvíli:</p>

  <p>„Ty, jenž jsi roven mně, můj pane, budiž klet!“</p>

  <p>&nbsp;</p>

  <p>A blázen není ten, kdo Šílenství se oddá.</p>

  <p>By vyšel ze stáda, jež Osud sehnal, ven,</p>

  <p>on směle velmocnému opiu se poddá!</p>

  <p>— To světa celého je věčný bulletin.“</p>

  <h3 class="sgc-3" id="heading_id_9">VII.</h3>

  <p>To trpký, věru! zisk, co domů přinášíme!</p>

  <p>Jak jednotvárný svět a malý! Včera, dnes</p>

  <p>i zítra, na věky v něm všady sebe zříme:</p>

  <p>poušť nudy, oasy, v nichž rozhostil se děs.</p>

  <p>&nbsp;</p>

  <p>Mám jít? Kdo nemusí, ať na cestu se nedá!</p>

  <p>Mám zůstat? Můžeš-li! Ten jde, ten chce se krýt,</p>

  <p>ten prchá před vrahem, jenž honí jej a hledá —</p>

  <p>toť Čas! Jak apoštol a jako Věčný žid</p>

  <p>&nbsp;</p>

  <p>Jsou stálí chodcové; jich spěchu nepostačí</p>

  <p>ni koráb ani vůz, jsou vždycky na nohou,</p>

  <p>by svému vyvázli, ach! hanebnému štváči.</p>

  <p>A jiní doma lpí a přec ho přemohou.</p>

  <p>&nbsp;</p>

  <p>Až jednou najde nás, až na šíji nám vkročí,</p>

  <p>ni tu se nevzdejme, vždy volajíce: Dál!</p>

  <p>Jak ondy do Číny jsme jeli, v dálku oči</p>

  <p>vždy s touhou upřené, an vlas nám větrem vlál,</p>

  <p>&nbsp;</p>

  <p>Dnes s jiným korábem my do Temnoty pasem</p>

  <p>a zas tak radostně, jak s prvním, vyjedem.</p>

  <p>Slyš píseň vábivou, jak sladkým polohlasem,</p>

  <p>„Zde lotos voňavý!“ vás zve. „Ó! plujte sem,</p>

  <p>&nbsp;</p>

  <p>Těch květů ochutnat! Zde ovoce se sklízí,</p>

  <p>to čárné ovoce hlad srdce ukojí;</p>

  <p>zde rozkoš opojná, jež nikdy nevymizí,</p>

  <p>zde přišel podvečer, jenž věčně postojí!“</p>

  <p>&nbsp;</p>

  <p>To hlasy známé jsou, to příbuzné jsou stíny,</p>

  <p>to Pyladové slyš! nás kývajíce zvou.</p>

  <p>„Pluj ke své Elektře!“ tak volá hlas tě jiný,</p>

  <p>hlas té, jíž do klína jsi kladl hlavu svou.</p>

  <h3 class="sgc-3" id="heading_id_10">VIII.</h3>

  <p>Ó Smrti, kapitáne starý, plavbu počni!</p>

  <p>Ten břeh je plný nud, ó Smrti, již je čas.</p>

  <p>Jak inkoust nebem, zemí tma se lije noční,</p>

  <p>však v srdcích, ty je znáš, tam vládne samý jas!</p>

  <p>&nbsp;</p>

  <p>Ten oheň pokud plá, ať síly neztratíme,</p>

  <p>tvým jedem občerství nás číše nalitá!</p>

  <p>Buď Peklo tam neb Ráj — jen nové buď, až zvíme,</p>

  <p>čím propast Neznáma nás na dně uvítá!</p>
</body>
</html>
