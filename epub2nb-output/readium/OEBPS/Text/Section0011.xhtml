<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
















  /*<![CDATA[*/

  p    {text-indent: 0px; margin: 0px 0px 0px 30px; text-align: justify;}
  h1.sgc-1 {text-indent: 0px; margin: 0px 0px 00px 30px; text-align: center;}  
  h2.sgc-2 {text-indent: 0px; margin: 20px 0px 15px 30px; text-align: left;}
  h3.sgc-3 {text-indent: 0px; margin: 20px 0px 15px 30px; text-align: left;}
  /*]]>*/
  </style>
</head>

<body>
  <h2 class="sgc-2" id="heading_id_2">Pád pyšného</h2>

  <p>To bylo v době té, kdy bohosloví kvésti</p>

  <p>a v nové rozkládat se jalo ratolesti.</p>

  <p>Tu doktor veliký, ba jeden z největších,</p>

  <p>— on doved’ proniknout až na dno duší zlých,</p>

  <p>on doved’ otevřít i srdce zatvrzelé,</p>

  <p>on cesty nacházel, jež k nebi vedou, smělé</p>

  <p>a dosud neznámé (on první po nich šel,</p>

  <p>dřív snad jen duchové, co prosti hmotných těl)</p>

  <p>— jak závrať chopí tě, když stoupáš výš a výše,</p>

  <p>tak zvolal v ďábelské on rouhaje se pýše:</p>

  <p>„Ó Jezu — Ježíšku, já jsem tě povznesl!</p>

  <p>Bych proti tobě vstal, aj, jak bys poklesl!</p>

  <p>Z té velké slávy, rci, co potom ještě zbude?</p>

  <p>Ty sám? Ach, na posměch jen nedochůdče chudé!“</p>

  <p>&nbsp;</p>

  <p>A hned v té chvíli mu se rozum zakalí,</p>

  <p>to slunce zářící se rouškou zahalí.</p>

  <p>Ta hlava věhlasná, — teď chaos v ní se hostí,</p>

  <p>jež byla jako chrám, chrám plný nádhernosti</p>

  <p>a plný pořádku a hojný na poklady...</p>

  <p>Teď noc a mlčení se rozšířily všady</p>

  <p>tak jako v sklepení, když klíč je zahozen.</p>

  <p>&nbsp;</p>

  <p>Jak němá tvář on šel, šel městem, z města ven</p>

  <p>a bloudil cestami jak předmět neživý,</p>

  <p>jak veteš špinavá, jež tlí a práchniví;</p>

  <p>on kráčel nevěda, zda zimou jde či letem,</p>

  <p>a na zábavu byl a na posměch byl dětem.</p>
</body>
</html>
