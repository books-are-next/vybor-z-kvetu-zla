<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
















  /*<![CDATA[*/

  p    {text-indent: 0px; margin: 0px 0px 0px 30px; text-align: justify;}
  h1.sgc-1 {text-indent: 0px; margin: 0px 0px 00px 30px; text-align: center;}  
  h2.sgc-2 {text-indent: 0px; margin: 20px 0px 15px 30px; text-align: left;}
  h3.sgc-3 {text-indent: 0px; margin: 20px 0px 15px 30px; text-align: left;}
  /*]]>*/
  </style>
</head>

<body>
  <h1 class="sgc-1" id="heading_id_2">IV. KVĚTY ZLA</h1>

  <h2 class="sgc-2" id="heading_id_3">Cesta na Kytheru</h2>

  <p>Mé srdce jako pták těkalo každou chvílí</p>

  <p>kol plachet, provazů, kam volno bylo zraku;</p>

  <p>loď zatím plula dál pod nebem bez oblaků,</p>

  <p>jak sluncem zářícím by letěl anděl zpilý.</p>

  <p>&nbsp;</p>

  <p>Ký černý ostrov zde? — To Kythera! kdos praví,</p>

  <p>to kdysi slavná zem, kde zpívalo se rádo,</p>

  <p>to starých mládenců banalní Eldorado.</p>

  <p>Blíž hleďte, chudý kraj a věru málo smavý.</p>

  <p>&nbsp;</p>

  <p>— Ach, tajův ostrove a luzných srdce svátků!</p>

  <p>Hle! staré Venuše se hrdý fantom snuje</p>

  <p>nad tvými vodami, jak dech tam poletuje</p>

  <p>a něhou opájí a láskou srdce v zmatku.</p>

  <p>&nbsp;</p>

  <p>Myrt svěžích ostrove a květů v máji mladém,</p>

  <p>ctěn pro vždy národy, kam v svaté hrůze spěly</p>

  <p>vždy vzdechy srdcí všech a kam se obracely,</p>

  <p>jak vonné kadidlo nad růžovým vlá sadem,</p>

  <p>&nbsp;</p>

  <p>Kde znělo hrdliček od věků cukrování!</p>

  <p>— Teď jsi, ó Kythero, jen pouhým skalním prahem,</p>

  <p>nad kterým hýká sup! Na úbočí tvém nahém</p>

  <p>kýs předmět podivný mou zřítelnici raní!</p>

  <p>&nbsp;</p>

  <p>To nebyl starý chrám, pln stínův a pln křoví,</p>

  <p>kde květů milenka, mladistvá spěla kněžka,</p>

  <p>svůj rozhrnujíc šat, zkad vůně vlála těžká</p>

  <p>a divný, tajný žár na každý větřík nový;</p>

  <p>&nbsp;</p>

  <p>Však sotva naše loď až ku pobřeží sjela,</p>

  <p>bílými plachtami kde ptáky vyplašila,</p>

  <p>my zřeli, trojhranná to šibenice byla,</p>

  <p>na mraků pozadí jak cypřiše se tměla.</p>

  <p>&nbsp;</p>

  <p>A ptáků divý sbor se na svém pás’ tu lupu</p>

  <p>a oběšenec rval, jenž k hnilobě byl zralý,</p>

  <p>jak dláto zobák svůj ryl každý v jeho svaly,</p>

  <p>do děr všech krvavých na hnijícím tom trupu.</p>

  <p>&nbsp;</p>

  <p>A oči díry dvě, a z břicha proklaného</p>

  <p>po stehnách splývala mu střeva vodopádem,</p>

  <p>a jeho katani, v kvas lačným hnáni hladem,</p>

  <p>až na kost zbavili jej zobci masa všeho</p>

  <p>&nbsp;</p>

  <p>A dole žárliví čtvernožci stáli v ryku,</p>

  <p>ti čumák tyčili, ti civěli kol lačně,</p>

  <p>v jich středu obluda největší dlela mračně,</p>

  <p>jak katan obklíčen svých davem pomocníků.</p>

  <p>&nbsp;</p>

  <p>Kythery rozenče! Krásného nebe synu!</p>

  <p>Tys trpěl urážky ty, mlčenlivý, tichý,</p>

  <p>jak smírnou odvetu za děsné lásky hříchy,</p>

  <p>jež tobě nepřály, bys v hrobním zdřimnul stínu,</p>

  <p>&nbsp;</p>

  <p>Mé jsou tvé bolesti, ty oběšenče směšný!</p>

  <p>jak zřím tvé údy vlát, má duše bolest cítí,</p>

  <p>hnus vrhnutí se v ráz přes moje zuby řítí,</p>

  <p>jak žluč a pradávných mých bolů příval spěšný</p>

  <p>&nbsp;</p>

  <p>Před tebou, chuďase, před vzpomínkou tou drahou</p>

  <p>vše spáry, sanice svých nepřátel jsem cítil,</p>

  <p>kdy který havran se a šakal na mne řítil,</p>

  <p>jichž, dráti srdce mé, jedinou bylo snahou.</p>

  <p>&nbsp;</p>

  <p>Jak luzný kol byl vzduch, jak tiché bylo moře!</p>

  <p>Však pro mne všecko děs a krev, jež radost plaší,</p>

  <p>já, běda, srdce své jsem nes’ jak ve rubáši,</p>

  <p>v ten symbol pochmurný se myšlenkami noře.</p>

  <p>&nbsp;</p>

  <p>Neb na ostrově tvém, kde ráj vše býti mělo,</p>

  <p>já viděl. Venuše! stál čekan s mojí tváří…</p>

  <p>— Ach, Pane, sílu dej a odvahu mi v stáří,</p>

  <p>bez hnusu dívat se na srdce své i tělo!</p>
</body>
</html>
