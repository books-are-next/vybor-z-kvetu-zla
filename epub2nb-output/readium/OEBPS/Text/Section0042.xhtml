<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
















  /*<![CDATA[*/

  p    {text-indent: 0px; margin: 0px 0px 0px 30px; text-align: justify;}
  h1.sgc-1 {text-indent: 0px; margin: 0px 0px 00px 30px; text-align: center;}  
  h2.sgc-2 {text-indent: 0px; margin: 20px 0px 15px 30px; text-align: left;}
  h3.sgc-3 {text-indent: 0px; margin: 20px 0px 15px 30px; text-align: left;}
  /*]]>*/
  </style>
</head>

<body>
  <h2 class="sgc-2" id="heading_id_2">Hodiny</h2>

  <p>Hle Hodiny, to božství děsné, nepohnuté,</p>

  <p>prst k hrozbě pozvedá a Pamatuj! nám dí,</p>

  <p>jak mrštné šípy v terč se zabodavše chví,</p>

  <p>tak záhy naplní tvé srdce boly kruté.</p>

  <p>&nbsp;</p>

  <p>Tu prchne pod obzor hned Rozkoš mlhavá</p>

  <p>jak sylfa s jeviště, jež v kulisách se ztratí,</p>

  <p>a každá Minuta věz! zásobu ti zkrátí</p>

  <p>těch slastí, na život jež osud vydává.</p>

  <p>&nbsp;</p>

  <p>Třitisícšestsetkrát — Ó pomni! poučí tě</p>

  <p>svým šeptem hodina. — Dí Teď: Ta tam — jsem již,</p>

  <p>Já kapku vyssála tvé krve, necítíš? —</p>

  <p>tak bzučíc Sekunda se každá mihne hbitě.</p>

  <p>&nbsp;</p>

  <p>Remember! Esto memor! Lépe hospodař!</p>

  <p>(Mé hrdlo kovové, to všemi řečmi zpívá)</p>

  <p>Neb každá Minuta jest žíla, v které skrývá</p>

  <p>se zlato, pilně těž, ni jedné nepromař!</p>

  <p>&nbsp;</p>

  <p>Ó pamatuj! neb Čas, to hráč je nedočkavý,</p>

  <p>jenž, to je světa běh, vždy vyhrá, stůj co stůj.</p>

  <p>Den sklání se, a noc se zvedá — pamatuj!</p>

  <p>Již písek dobíhá, hrob lačný je a žravý.</p>

  <p>&nbsp;</p>

  <p>Zde hodina, kdy Ctnost, tvá choti přespanilá</p>

  <p>a ještě panenská, kdy božská Náhoda,</p>

  <p>kdy samo Pokání (poslední hospoda!),</p>

  <p>kdy řekne vše: „Teď, bloude, pozdě! Smrt jen zbyla!“</p>
</body>
</html>
